## dle čl. 18 Listiny základních práv a svobod a zákona č. 85/1990 Sb. o právu petičním

My, níže podepsaní občané, důrazně žádáme Magistrát města Brna, aby udělal vše pro zachování současného režimu fungování Univerzitního kina Scala v dosavadních prostorách domu na adrese Moravské náměstí 127/3.

Nesouhlasíme s jakoukoli formou zániku, ukončením provozu nebo přesunutím kina - prostor totiž vnímáme jako zcela unikátní, v rámci brněnské kulturní scény výjimečný a v možnostech využití nezastupitelný. Na půdě kina se pravidelně pořádají nejen projekce, ale i besedy, debaty, přednášky a festivaly. Jde o místo, které v řadě lidí vypěstovalo vztah ke kultuře, občanské angažovanosti nebo obojímu. Díky Masarykově univerzitě zde vznikla platforma, která umně provazuje kulturní život s akademickým, probíhá tu výuka, ale často i výchova mladých k hodnotám, za které by se měli umět postavit.

Proto se i my - návštěvníci kina, tvůrci, umělci, filmoví nadšenci, cestovatelé, studenti a lidé, kteří si Scalu zamilovali - veřejně stavíme za udržení provozu kina v podobě, v jaké ho známe doposud.
V případě, že se vedení města rozhodne pro nezbytnou rekonstrukci budovy, požadujeme, aby do opraveného domu byl provoz kina vrácen v co nejkratším možném čase.

Za petiční výbor:
- Ondřej Kocar, Údolní 21, Brno, 602 00
- Dalibor Jelínek, Dlouhá 458/V, Dačice, 380 01
